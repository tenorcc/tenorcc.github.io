# Ievads

## Portāla radīšanas mērķis

Faktiski visas Latvijas ziņu lapas koncentrējas uz mazu, nesvarīgu ziņu "uzpucēšanu" un to tālāk pārdošanu. Jā, lasītāj. Tu pērc mēdiju piedāvātās ziņas un par to pat nenojaut. Tu maksā par tām ar savu uzmanību un laiku. Laiku, ko Tu varētu izmantot izglītojoties, sportojot vai atpūšoties no garās darba dienas kopā ar Tavu ģimeni un draugiem. Tu masu mēdijiem par velti atdod to, par ko pasaules ietekmīgākie un bagātākie cilvēki katru gadu izdod desmitiem miljardu eiro - nedaudz brīvā laika, ko veltīt pašizaugsmei, atpūtai un ģimenei. Un ko Tu saņem pretī? Apšaubāmas kvalitātes saturu, kas reti kad ietekmē Tavu dzīvi pozitīvā veidā.

Diemžēl, stāsts ar šo nebeidzās. Tu mēdiju acīs esi produkts, kuru var pārdot reklāmas aģentūrām, uz kura var veikt eksperimentus un kura viedokli var ietekmēt tik tālu, ka Tu lūgsi mēdijus pēc vēl ziņām. Tu dosies informācijas sirojumos un pat neievērosi, ka visi mēdiji raksta par vienu un to pašu nedaudz citādākā veidā, bet tas Tevi neatturēs dot priekšroku kādam konkrētam ziņu portālam, jo tas ir labāks, īpašāks, vai uzticamāks.

Šīs lapas mērķis ir pastāstīt Tev, kas notiek aizkulisēs, un palīdzēt Tev neiekrist mēdiju radītajās lamatās, sniedzot alternatīvu pieeju kā lūkoties uz pieejamajām ziņām, kas balstīta uz elementāras trendu analīzes pamatprincipiem.

Šī lapa nav mēdiju aizvietotājs un nekad par tādu nekļūs. Vienmēr būs nepieciešams lasīt kādu mēdiju ar mērķi iegūt informāciju. Šī lapa ir jāuztver kā instruments, kas papildina mēdijus, sniedzot tā saucamo [20`000 pēdu skatu](#) uz mēdiju publicētās informācijas saturu.

## Portāla darbības pamatprincipi

### Ziņu trendu analīze

Nav iespējams izveidot kvalitatīvu produktu īsā laika posmā ar zemām izmaksām. Ir jāizvēlās 2 no iepriekš minētajām lietām - kvalitāti, laiku vai izmaksas. Dzīties pēc visām 3 lietām ir neiespējami. Mēs izvēlamies **kvalitāti** un **izmaksas** par labu ieguldāmajam laikam.

Šī nebija grūta izvēle. Mūsu izmantotās analīzes metodes sevī ietver to, ka individuālas ziņas nav svarīgas. Lielākā daļa ziņu, ko Tu ikdienā lasi, nav ziņas. Tas ir nejaušas informācijas apkopojums ar mērķi reklamēt cilvēku, preci vai pakalpojumu vai radīt negatīvas emocijas lasītājos. Šī informācija parasti zaudē savu aktualitāti jau nākamajā dienā. Daudz svarīgāks ir ziņu skaits par konkrēto tēmu vai nozari. Fakti, gramatika un vārdu izvēle kļūst sekundāra.

Reizi nedēļā mēs publicēsim pagājušās nedēļas ziņu trendus. Nospiežot uz katra trenda varēs redzēt visu saistīto ziņu sarakstu, kas būs sakārtots alfabētiskā secībā pa ziņu avotiem. Katrai ziņai blakus atradīsies Facebook *shares* skaits.

Zinot to, ka mēdiji viņuprāt karstākās ziņas pataupa uz brīvdienām un ka cilvēki par vienu konkrēto ziņu izrāda aktivitāti vidēji 2-3 dienu garumā, pēc kā seko krass aktivitātes kritums, Facebook *shares* tiks uzskaitīti pirmdienās tām ziņām, kas tika publicētas līdz pagājušās nedēļas trešdienai. Tādā veidā tiks mazināta iespēja, ka ziņa nav izsmēlusi lasītāju aktivitātes potenciālu.

### Mēdiju biznesa modeļu apraksts

*Saturs tiks papildināts*

### Anonimitāte

Mēs uzskatām, ka mūsdienās cilvēki ļoti nenovērtē anonimitāti. Sarunās bieži nākas dzirdēt un dažādos portālos var lasīt, ka: "Man nav ko slēpt." Mēs kategoriski tam nepiekrītam.

Tu pat nevari iedomāties, ko par Tevi var pateikt uzskaitot vien Tavus balsojumus Facebookā. Ja Tu esi veicis 200 novērtējumus, tad, visticamāk, algoritmi par Tevi zina vairāk nekā Tava ģimene. [Vairāk par to skaties šeit.](https://www.youtube.com/watch?v=DYhAM34Hhzc)

Ņemot vērā iepriekš rakstīto, mēs veidojam portālu pēc absolūtas anonimitātes principa: 

 1. Portālā netiks publicēta uzturēšanas un attīstības procesos iesaistīto cilvēku identificējoša informācija,
 2. Mēs sazināsimies tikai e-pastu, kas reģistrēts [Protonmail](https://www.protonmail.com) portālā, un
 3. Neviens ar portālu saistītais cilvēks neveiks publisku uzstāšanos un nerunās portāla vārdā.

### Caurredzamība

Iespējams, Tev var likties, ka caurredzamība un anonimitāte nevar pastāvēt blakus. Ka tas ir *"vai nu-vai"*. Mēs tam nepiekrītam. Mūsu mērķis ir radīt portālu, kas var pastāvēt neatkarīgi no iesaistītajiem cilvēkiem. To var panākt radot sistēmu, kur:

 1. Visi cilvēki ir aizvietojami,
 2. Visas darbības tiek dokumentētas un
 3. Visi dati tiek publiskoti.

Visas izmantotās portāla un tā satura veidošanā izmantotās sistēmas tiks aprakstītas un publicētas, lai jebkurš tehniski orientēts lasītājs spētu pārliecināties par datu patiesumu un, mēs ceram, iesaistīties portāla tālākajā attīstībā. Visas veiktās izmaiņas būs redzamas portāla GitHub lapā kā arī šī portāla veikto izmaiņu sarakstā, kas atradīsies lapas apakšā.

Mēs nedrīkstam publicēt ievāktās ziņas, jo tad mēs pārkāptu autortiesības. Tā vietā mēs publicēsim instrumentus ar ko tiek ievāktas šīs ziņas un Tu pats varēsi izveidot mūsu izmantotās sistēmas kopiju un pārliecināties par datu patiesumu.

#### Definīcijas

**Cilvēki** - portāla uzturēšanas un attīstības procesos iesaistītie cilvēki.
**Darbības** - visas veiktās izmaiņas portāla saturā un tehniskajā izpildījumā.
**Dati** - portāla analītikas rādītājus, saņemtos maksājumus, apmeklētāju jautājumus, bažas, kritiku un ieteikumus, par ko vēlākos izstrādes posmos varēs anonīmi izteikties un balsot.

### Mācāmies kopā

Ir muļķīgi uzskatīt, ka mēs zinām, ko vēlas mūsu apmeklētāji. Tas nav iespējams un jebkurš, kurš teiks pretējo, ir iedomīgs melis. Mēs nezinām, ko Tu vēlies un to atzīstam.

Mūsu mērķis ir koncentrēties uz ļoti šauru kompetenču loku un piedāvāt Tev, mūsuprāt, vislabāko saturu un vērot Tavu un citu apmeklētāju reakciju.

Mēs zinām, ka būs brīdis, kad nonāksim krustcelēs par tālāko portāla attīstību. Lai mazinātu [paralīzes no analīzes](#) iespējamību, kas neizbēgami šādās situācijās parādās, mēs vērsīsimies pie Tevis, lai uzzinātu, ko tieši Tu vēlies redzēt un kāpēc. Mēs negalvojam, ka visas prasības un vēlmes tiks apmierinātas, jo mēs koncentrēsimies uz to, ko mēs varam ieviest visātrāk un ar ko mēs apmierināsim vislielāko apmeklētāju skaitu ([80-20 princips](#)). Palīdzi mums palīdzēt Tev.

### Izmaksas

Ņemot vērā, ka mēs nezinām, vai šāda veida saturs ir pieprasīts un kurš to lasīs, mēs cenšamies samazināt visas izmaksas par tehnisko risinājumu un tā vietā koncentrējamies uz satura veidošanu. Tehniskais risinājums ir vienkāršs, bet ne viegls. Lapa tiek turēta uz bezmaksas hostinga, ko piedāvā "GitHub", kas ļauj veidot šādas lapas anonīmi. Viss lapas saturs tiks priekšlaicīgi ģenerēts uz mūsu datoriem, kas ne tikai samazinās izmaksas, bet arī būtiski palielinās portāla drošību un ātrdarbību. Laika gaitā, visticamāk, parādīsies vajadzība pēc specializētāka risinājuma, kas nozīmēs to, ka būs jāpērk hostinga pakalpojumi. Arī tajā brīdī prioritāte būs vienkārši, bet ne viegli, risinājumi, kas nodrošinās ātrdarbību un drošību. Mēs izvairīsimies no tādiem risinājumiem, kas pieprasa rūdītus speciālistus un koncentrēsimies uz tādiem, kas nepieciešamības gadījumā ļautu noalgot datorzinātņu studentus.

### Peļņa

"Kā pelnīt naudu?" vienmēr ir visgrūtākais jautājums uz ko atbildēt. Tu varēsi vēlāk lasīt vairāk par to, ka gandrīz visi Eiropas Savienības un ASV mēdiji nav peļņu nesoši kopš 2000. gadiem.

Viens no peļņas gūšanas veidiem ir produktu pārdošana. Ļoti bieži portāli reklamē lasītājiem savus vai sadarbības partneru veidotus produktus. Pārdot savus produktus vienmēr ir vienkāršāk nekā sadarbības partneru produktus, jo tos var pielāgot savu lasītāju vajadzībām. Problēmas rodas tajā brīdī, kad ir jāsaņem nauda. Valsts Ieņēmumu Dienestam pret šādu rīcību varētu būt nopietni iebildumi. Ja to dara legāli, tad ir nepieciešams uzņēmums, kas uzreiz nozīmē būtisku anonimitātes zudumu. Tehniski reāls risinājums ir uzņēmuma veidošana uz cilvēka vārda, kurš piekrīt būt par portāla publisko seju. Tas nozīmētu iespēju maksāt portāla darbiniekiem par pakalpojumu sniegšanu. Ja to dara bez atsevišķa uzņēmuma veidošanas, tad maksājumus var saņemt ar Bitcoin, bet tas ir nelegāli.